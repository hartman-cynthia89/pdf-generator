Több hullámban jön a csapadék
Péntekre egy mediterrán ciklon hoz borongós, esős időt, de délután nyugaton, északnyugaton helyenként az esőt havas eső, havazás válthatja fel, a magasabb hegycsúcsokon hullhat a legtöbb hó. Este az északi csúcsokon is előfordulhat havas eső, havazás. A változó irányú szél többfelé megélénkül, délkeleten megerősödhet. Napközben 1 és 11 fok között alakul a hőmérséklet, az alacsonyabb csúcsértékeket nyugaton, északnyugaton mérhetjük.

Szombaton több tájegységünkön kell számítani kisebb esőre, illetve átmeneti záporokra a rövid napos időszakok mellett, kezdetben nyugaton, északnyugaton helyenként havas eső, gyenge havazás is előfordulhat. Csak néhol élénkülhet meg a délkeleti szél. Napközben 2-11 fokra van kilátás, délen, délkeleten lehet enyhébb az idő.

Vasárnap újabb csapadékzóna halad át az ország fölött nyugatról kelet felé, többnyire eső, zápor várható, de nyugaton és északon a magasabban fekvő tájakon havas eső, a hegyekben átmenetileg havazás is kialakulhat. Helyenként élénk, erős lesz a szél. Délután 3 és 13 fok között alakul a legmagasabb hőmérséklet.

Hétfőn és kedden már hosszabb-rövidebb időre mindenhol kisüt a nap, és csak néhol fordulhat elő egy-egy gyenge futó zápor, hózápor. Sokfelé élénk, erős lesz a nyugatias szél. Hideg reggelekre, 1-6 fokos délutánokra van kilátás.